V tomto článku se seznámíme se všemi důležitými zvukovými a hudebními čipy, které byly používány v osmibitových herních konzolích i v osmibitových domácích mikropočítačích (i když je nutné poznamenat, že některé z těchto čipů přežily i do éry 16bitových a 32bitových strojů). U každého popisovaného čipu se budu snažit o porovnání s integrovaným obvodem POKEY, který nepochybně všichni čtenáři FLOPu velmi dobře znají (ostatně v čísle 39 vyšel velmi podrobný návod popisující všechny důležité vlastnosti tohoto čipu).

Integrované obvody určené pro generování zvuků a hudby tvoří nedílnou a současně i velmi důležitou součást historie vývoje herních konzolí a samozřejmě i osmibitových domácích mikropočítačů. Až na několik výjimek, mezi něž patří především původní ZX Spectrum a vlastně i všechny počítače vyráběné v ČSSR, byly těmito čipy osazeny prakticky všechny úspěšné konzole a mikropočítače vyráběné od konce sedmdesátých let minulého století až po začátek let devadesátých, kdy již na trhu převažovaly šestnáctibitové a 32bitové stroje. A právě vlastnosti a nabízené možnosti zvukových čipů do značné míry určovaly oblíbenost dané platformy.

V dalším textu budou popsány tyto čipy:

* Integrovaný obvod TIA použitý především v herních konzolích Atari 2600 i v Atari 7800

* Integrovaný obvod POKEY, který všichni nepochybně znáte

* Zvukový čip Texas Instruments SN76489 (DCSG)

* Zvukový čip Texas Instruments SN76477

* Do třetice zvukový čip Texas Instruments, tentokrát SN76496

* Zvukový subsystém konzole NES založené na čipu Ricoh 2A03/2A07

* Integrovaný obvod AY-3-8910 neboli podomácku "áýčko" a jeho varianty (YM2149 atd.)

* HuC6280

* Na závěr nesmíme zapomenout na SID firmy MOS



Obdélníkové vlny asi není zapotřebí Ataristům zdlouhavě popisovat, ovšem zajímavé je zjistit, co se skrývá pod pojmem trojúhelníková vlna. Mnoho PSG používá pro generování trojúhelníkového nebo i pilového signálu čtyřbitový čítač (tedy 16 úrovní), což znamená, že na osciloskopu uvidíme spíše různé schůdky, ale určitě ne čistý trojúhelníkový průběh (konkrétní tvar signálu je samozřejmě ovlivněn i filtry a zesilovačem, které "schůdky" trošku vyhladí).
